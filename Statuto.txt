Statuto Comitato Genitori Istituto Comprensivo Via Merope - Roma
Premessa
Il Comitato  dei Genitori è uno degli organi che consente la partecipazione dei genitori nella scuola, contribuisce alla formazione di una comunità scolastica che si colleghi con la più vasta comunità sociale e civile. Esso non persegue fini di lucro, ha una struttura democratica ed è un organo indipendente da qualsiasi movimento politico e confessionale.
Agisce nel rispetto della Costituzione Italiana ed è basato sulla solidarietà e sulla partecipazione. Il Comitato si ispira all’ideale di una scuola pubblica capace di offrire ai suoi studenti stimoli allo studio ed un forte senso civico che esalti la loro partecipazione alla vita civile.
L’Assemblea del Comitato dei Genitori è un momento di partecipazione democratica che si occupa di tutte le tematiche riguardanti la scuola ed i rapporti tra scuola e famiglia, tra scuola e società, creando un collegamento con gli organi collegiali. Il Comitato si ispira a principi di pluralismo e democrazia considerando la partecipazione dei genitori una condizione essenziale per affrontare positivamente sia i problemi interni alla scuola che quelli legati al rapporto scuola-territorio.
L’Istituto Comprensivo Merope comprende diversi plessi scolastici
Scuola dell'infanzia e primaria "Via Merope"
Scuola dell'infanzia e primaria "Via Calimera,133"
Scuola dell'infanzia "Via Calimera, snc"
Scuola dell'infanzia "Via di Torrenova, 160",
Scuola secondaria di primo grado "Via di Torrenova, 147"
Scuola sperimentale per bambini diversabili "M. Panier Bagat").
Una famiglia, potenzialmente, rimane nell’Istituto per 11 anni, durante i quali conosce altre famiglie, entra in relazione con diversi insegnanti, conosce anche le qualità ed i problemi delle nostre scuole, matura un’esperienza sulla vita scolastica dei bambini/ragazzi, sul rapporto scuola-famiglia, conosce e vive il territorio con tutte le sue caratteristiche; insomma guadagna una visione d’insieme sulla realtà in cui vivono i bambini. 
Lo scopo del Comitato è aiutare i genitori a conoscere meglio la scuola dei propri figli, e a contribuire alla vita di questa con proposte ed iniziative, favorendo la collaborazione tra le varie componenti: docenti, non docenti e genitori per ottenere coerenza e continuità educative e far crescere la scuola anche con e grazie alle famiglie. Nel rispetto del motto del nostro istituto “Diversi ma Uguali” e considerata la prerogativa di esaltare il sodalizio fra plessi, il Comitato sarà unico, ma sottolineiamo, che ciascun plesso scolastico manterrà una propria identità che non verrà perduta. 
La Premessa è parte integrante e sostanziale del presente Statuto.
ART. 1 - Costituzione, Denominazione e Sede
Avvalendosi delle facoltà espresse dalla vigente normativa, i genitori rappresentanti di classe di tutte le scuole dell’Istituto deliberano di costituirsi in un Comitato dei genitori, di seguito denominato “Comitato”. La sede del Comitato è definita presso la sede centrale dell’Istituto Comprensivo Merope in Via Merope 24 a Roma.
Art. 2 - Finalità
Il Comitato si ispira a principi di pluralismo e democrazia considerando la partecipazione dei genitori una condizione essenziale per affrontare positivamente sia i problemi interni alla scuola sia quelli legati al rapporto scuola territorio. Le finalità che il Comitato si pone sono:
Rendere attiva la partecipazione dei genitori alla vita scolastica.
Favorire la comunicazione fra le varie componenti della scuola.
Favorire la divulgazione del Piano di Offerta Formativa (P.O.F.).
Promuovere, mantenere e aggregare i rapporti di collaborazione con il territorio, l’Amministrazione Comunale, le Istituzioni Pubbliche e altre Associazioni culturali o sportive
Promuovere iniziative volte ad aumentare e/o migliorare l’offerta dei servizi e reperire fondi per finanziare specifiche attività proposte dal Comitato stesso.
Formulare proposte al Consiglio d’Istituto in merito al P.O.F. (finalità educative e organizzazione scolastica), interventi di manutenzione degli edifici scolastici, educazione alla salute, educazione stradale, educazione ambientale, educazione alla sicurezza, educazione interculturale.
Art.3 - Composizione
Il Comitato è composto, di diritto, da tutti i genitori rappresentanti di classe  secondo le disposizioni amministrative in vigore (D.Lgs. n. 297/94).
Possono inoltre aderire tutti i genitori, o coloro che legalmente ne facciano le veci, i cui figli siano iscritti nel Comprensivo e che siano interessati a dare la propria disponibilità alla partecipazione attiva del Comitato dietro formale richiesta con accettazione firmata del presente statuto, mentre chi non desidera più farne parte dovrà presentare formali dimissioni.
Ai lavori del Comitato sono invitati ed hanno diritto di parola, ma non di voto, tutti i genitori non aderenti. Tutti gli aderenti al Comitato svolgono la loro attività a titolo di volontariato, libero e gratuito.
Art. 4 - Organi e compiti
Il Comitato elegge al suo interno, a maggioranza semplice dei presenti, in un’unica votazione, una Segreteria composta da:
Un Presidente
Un Vice presidente
Un Referente di plesso per ogni scuola appartenente all’Istituto.
ART. 5 - Presidente. Elezione e compiti
Il Presidente viene eletto per alzata di mano dalla maggioranza semplice dei presenti nel corso della prima riunione specificatamente indetta tra tutti i plessi dell’Istituto, successivamente alle elezioni dei nuovi rappresentanti di classe e decade con la nomina del nuovo Presidente. 
Il Presidente rimane in carica per un (1) anno e rappresenta il Comitato nei confronti di tutti i plessi dell’Istituto Comprensivo, delle famiglie, degli organi dell’Istituto scolastico, delle altre scuole del Comune e della Provincia, degli enti in generale.
Il Presidente svolge i seguenti compiti:
Convoca le riunioni del Comitato, redigendo, in collaborazione con  i referenti di plesso, l’ordine dei giorno.
Ha facoltà di invitare alle riunioni anche membri esterni quali docenti ed esperti che avranno diritto di parola ma non di voto.
Coordina ed agevola la circolazione delle informazioni tra i referenti di plesso.
Mantiene i rapporti con il Dirigente Scolastico in qualità di portavoce dei plessi dell’Istituto.
Convoca, almeno tre volte l’anno, l’assemblea dei genitori per informarli dei lavori svolti (presso la sede della direzione scolastica).
Convoca, quando necessario, i referenti per favorire lo scambio di idee, accogliere e raccogliere proposte e programmare gli impegni. E’ invitato a partecipare, o delegare il vice Presidente, a tutte le riunioni dei plessi e, come uditore, in rappresentanza del Comitato alle riunioni del Consiglio d’Istituto.

ART. 6 –Vice Presidente. Elezioni e compiti
Il Vice Presidente viene eletto con le stesse modalità con cui viene eletto il Presidente. Il Vice Presidente rimane in carica 1 anno e coadiuva il Presidente in tutte le sue funzioni e, in caso di impedimento da parte di quest’ultimo, assolve i compiti a lui demandati.
Il Vice Presidente, o un delegato, curerà la verbalizzazione dei lavori del Comitato indetti dal Presidente, le verbalizzazioni delle riunioni indette dai Referenti di plesso saranno curate da incaricati indicati volta per volta dai Referenti stessi.
Detiene tutta la documentazione prodotta e produce rendiconto annuo di eventuali entrate/uscite.
ART. 7 - Referenti di plesso. Elezioni e compiti
Il Referente di plesso viene eletto a maggioranza dei presenti, nel corso della prima riunione di plesso successiva alle elezioni dei nuovi rappresentanti di classe e decade con la nomina del nuovo Referente.
Il Referente di Plesso rimane in carica per un (1) anno e svolge i seguenti compiti:
Organizza e coordina le riunioni di plesso, previo accordo con il Presidente. 
Redige verbale della riunione presieduta, o delega in sua vece un rappresentante, e lo invia al presidente e ai rappresentanti di classe, che informeranno i genitori della loro classe.
Gestisce eventuali fondi economici, costituiti da versamenti volontari dei genitori o da contributi da parte di Enti pubblici o privati, finalizzati ai seguenti scopi:
Promozione e finanziamento di attività culturali, sportive e di beneficenza.
Attività di vario genere quali, ad esempio, la realizzazione di feste nell’ambito scolastico e/o territoriale.
Scopi particolari discussi ed approvati di volta in volta dal Comitato. La destinazione dei fondi sarà comunque deliberata con votazione a maggioranza dei presenti alle varie assemblee suddivise per plesso. Il fondo può essere versato su un libretto al portatore, istituito presso un istituto di credito di fiducia, tutte le spese saranno rendicontate alla segreteria.
Art.8– Dimissioni
In occasione di dimissioni di uno o più dei componenti della Segreteria , si procede con convocazione dell' Assemblea per la votazione delle nuove cariche.

ART. 9 -  Gruppi di lavoro
Il Comitato costituisce al proprio interno, in accordo con il Presidente, gruppi di lavoro. A tali gruppi, partecipano i genitori interessati che vorranno prestare il loro contributo,mettendo a disposizione le proprie conoscenze ed esperienze. Per ogni gruppo di lavoro sarà individuato un coordinatore dello stesso, che avrà la responsabilità di relazionare la segreteria sullo stato di avanzamento delle attività pianificate. 
ART. 10 – Comunicazione della convocazione, ordine del giorno e validità delle delibere
La convocazione dell’assemblea, di norma, deve essere comunicata ai rappresentanti di classe e ai componenti della segreteria almeno 10 giorni prima della data dei lavori e deve contenere preciso ordine del giorno. 
L’avviso di convocazione con l’ordine del giorno verrà contemporaneamente affisso all’albo della scuola, dopo l’autorizzazione del Dirigente scolastico e portato a conoscenza di ogni genitore, attraverso i rappresentanti di classe ed il sito web del comitato.
Le sedute del Comitato sono validamente costituite in presenza del presidente, o di un suo delegato ,e di almeno due referenti di plesso, o loro delegati, purché siano rispettate le norme di convocazione.
I rappresentanti di classe, impossibilitati a partecipare alle riunioni del Comitato Genitori, onde preservare la rappresentanza della classe, possono delegare un altro genitore del Comitato che parteciperà all’assemblea; ogni delegato può raccogliere al massimo una delega che deve essere scritta e firmata dal delegante.
Non è previsto l'istituto della delega in altri casi, fatta eccezione per i componenti della Segreteria.
Le delibere saranno prese a maggioranza relativa dei voti , se non per quegli argomenti, per cui la segreteria ritiene opportuno vi sia la maggioranza qualificata, pari al 50% più uno degli aventi diritto.
Il Comitato potrà decidere, con specifica delibera, di estendere il diritto di voto su uno specifico argomento a tutti i genitori, precisando tale estensione nell’ordine del giorno.
ART. 11 – Verbale delle riunioni.
Delle sedute assembleari, indette dai singoli plessi o dal Presidente, verrà redatto un verbale a seconda della tipologia di assemblea dal Referente di plesso o da un suo delegato, o dal vice Presidente od un suo delegato - del quale verrà fornita copia cartacea o elettronica agli aventi diritto per le opportune riflessioni e per la definitiva approvazione,in attesa della definitiva ratificazione entro 15 giorni dalla data dell’assemblea. Si ritiene valido il principio del silenzio-assenso.
Il verbale definitivo verrà inviato per opportuna conoscenza ed informazione al Dirigente scolastico ed al Consiglio d’Istituto, con la richiesta di affissione all’albo delle scuole. Si provvederà inoltre alla pubblicazione sul sito del Comitato. 
Art. 12 –Iniziative del Comitato
Ogni iniziativa del Comitato che ha ripercussioni sulla vita della scuola o dell’Istituto, una volta programmata e/o deliberata dal Comitato stesso, prima della sua attuazione verrà preventivamente comunicata:
Al docente coordinatore di plesso (e p.c. al Dirigente scolastico) per iniziative che riguardano la singola scuola;
Al Dirigente scolastico e per conoscenza al Presidente del Consiglio d’Istituto per iniziative riguardanti l’Istituto.
ART. 13 – Modifiche dello Statuto
Il presente Statuto può subire modifiche ed integrazioni con il consenso della metà più uno dei componenti presenti alle assemblee opportunamente convocate.
La proposta di modifica o di integrazione enunciata per esteso dovrà figurare nell’ordine del giorno della riunione del Comitato che dovrà discuterne l’approvazione.

Art. 14 – Informazione e Pubblicità atti.
L’informazione è lo strumento più importante che il Comitato possiede per raggiungere il Dirigente scolastico, gli Organi Collegiali, tutti i Rappresentanti di classe e, attraverso di loro, tutti i genitori.
Il presente Statuto viene trasmesso al Dirigente Scolastico, pubblicato sul sito web del Comitato ed esposto nell'Albo della scuola.
I Verbali di ogni Assemblea e le informazioni relative alle attività del Comitato, dovranno essere pubblicati sul sito web del Comitato ed esposti nell'Albo della scuola.
